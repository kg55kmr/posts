---
title: "Важливо знати: інфекції влітку"
---

Початок літнього сезону – не тільки оздоровлення, відпочинок у природних умовах: в лісі та біля водойм, де спостерігається велика кількість комах. Окрім сонячних днів та спостерігання краси літньої природи, на нас можуть чекати різні несподіванки, такі, як комарі, кліщі, мошки, мокреці, блохи, воші, ґедзі та ще багато інших комах. Всі вони кровосисні та укуси таких комах – небезпечні. Вони викликають інфекційні та паразитарні захворювання. Також, на укус може бути алергічна реакція від незначної (свербіж) до підвищення температури, появи слабкості, лихоманки. Це спостерігається особливо у людей, схильних до алергічних захворювань.

**Самі небезпечні – кліщі та комарі.**

**Кліщі**  
Мешкають переважно у високій траві та кущах. Висока (від 7 см ) трава – місце їх проживання. Чим нижче трава, тим вона безпечніша. На лапках у кліщів є нюхові органи. Ними вони відчувають свою жертву. Вранці та ближче до вечора у вологій траві і в тіні вони здійснюють напад. А у суху спекотну погоду і в сильний дощ кліщі ховаються. Місце для присмоктування кліщ шукає на протязі 2-х годин. Укус кліща безболісний, в його слині знаходяться: знеболювальні, судинорозширювальні, антикоагулянти, цементуючі. Все це сприяє успішному та тривалому харчуванню. **Максимальна активність очікується у червні. Другий пік активності: у серпні – вересні.**

Присмоктування кліщів:

- в будь – якій ділянці тіла
- «люблять» ніжні місця (під пахвами, у паху, в зоні пупка та ін..)

На сьогодні ми вже зафіксували близько 100 випадків укусів кліщами мешканців міста. З них дітей - 54. Але це тільки статистичні дані, багато людей не звертаються за допомогою в лікувальні заклади та самостійно видаляють кліщів і знищують їх. Тому фактична цифра може бути і більша.

**Кліщі є самими небезпечними членистоногими тому, що можуть переносити при укусі вірус хвороби Лайма.** Вся територія України є ендемічною. По місту за 5 місяців 2024 року зареєстровано 5 випадків захворювання на хворобу Лайма, з них 2 дітей. Випадки місцевого характеру - 4, завізних -1.

Хвороба Лайма – інфекційне захворювання, основними переносниками якого є іксодові кліщі. Основною клінічною ознакою хвороби Лайма є мігруюча еритема (почервоніння з блідим центром), яка розвивається в місці укусу кліща, але можуть бути прояви хвороби і без еритеми.

Часто разом з еритемою у людини з'являються симптоми:

- гарячка
- головний біль
- затверділість м'язів шиї
- ломота всього тіла й млявість.

Тривалість інкубаційного періоду варіює у широких межах від 1 до 53 днів, найчастіше – 12 днів.

У разі виникнення підвищення температури тіла, почервоніння, припухлості на шкірі, необхідно звернутись до лікаря - інфекціоніста. Це інфекційне захворювання небезпечне тим, що симптоми можуть з’явитися не відразу, а іноді через кілька місяців після інфікування.

**Профілактичні поради:**

При відвідуванні природних зон одягатися в світлий, однотонний з довгими рукавами одяг, який щільно прилягає до тіла. Голову слід покривати головним убором. Через кожні 2 години проводити само- та взаємоогляди під час прогулянки та ще раз вдома. Особливо ретельно потрібно обстежувати ділянки тіла, покрити волоссям.

Використовувати акарицидні засоби для своїх домашніх тварин, які гуляють у природі. Вдома слід одразу змінити одяг, білизну, ретельно їх оглянути, випрати та випрасувати. Не можна залишати цей одяг біля ліжка чи спати в ньому. Витрушування одягу не позбавляє від кліщів. Також використовувати для захисту від кліщів ефективні репеленти (засоби, що відлякують кліщів). Препарати слід купувати в аптечній мережі, наносити відповідно до інструкції. Користуватися репелентами слід з урахуванням особливостей свого організму.

**Але все ж таки якщо ви стали жертвою кліща, то слід використовувати такі поради:**

Кліща слід якомога швидше зняти. Ризик зараження бореліозом існує при кожному укусі кліща! Необхідно звернутись до найближчого лікувального закладу, які працюють цілодобово, де кліща кваліфіковано видалять. При відсутності такої можливості видалення проводять самостійно: повільно видаляти разом з хоботком, розхитуючи кліща з боку вбік пінцетом чи петлею з нитки, яку слід закріпити між хоботком кліща та шкірою людини.

Після видалення кліща місце присмоктування змастити 3% розчином йоду, спиртом або одеколоном. Щоб зберегти кліща живим, його необхідно помістити на шматок вологої марлі у флакон чи інший чистий скляний посуд та щільно закрити кришку, надати кліща в лабораторію для проведення дослідження.

**Комарі**  
Укуси комарів можуть нести за собою захворювання на так званий дирофіляріоз, тобто паразитування нематоди під шкірою, у слизової оболонці, кон’юнктиві органів зору, молочних залозах і тканинах черевної порожнини людини. Характеризується повільним розвитком та хронічним перебігом захворювання.

Зараження людини виникає через укус комахи – кровососа, яка переносить збудники (мікрофілярії) від тварини до тварини або від тварини до людини. Джерелом зараження комах тут завше стають інвазовані (які несуть в собі ознаки цього зараження) собаки, кішки, зрідка вовки, лисиці.

За даними ДУ «Центр громадського здоров’я МОЗ України» у 2022 та 2023 роках зареєстровано по 40 випадків дирофіляріозу у людей. В Дніпропетровській області у 2023 році зареєстровано 2 випадки захворюваності на дирофіляріоз (мм. Дніпро, Кам’янське – по 1 випадку), у 2022 році зареєстровано 3 випадки захворювання на дирофіляріоз (м. Кривий Ріг – 2, м. Дніпро - 1), у 2021 році – 1 випадок (м. Кривий Ріг). За 5 місяців 2024року зареєстровано один випадок захворювання на дирофіляріоз у місті Кривому Розі.

Зазвичай від укусу до виявлення захворювання проходить від кількох місяців до 2-х років. Явними ознаками захворювання можуть бути набряки в місці укусу, свербіж, головний біль, нудота, слабкість. Також можна спостерігати в клініці захворювання за явним переміщенням набряку внаслідок процесу міграції гельмінта. Особливо, це часто буває після місцевого лікування. Основним заходом в таких ситуаціях є хірургічне видалення.

**Заходи профілактики:** не допускати укусів комарами, використовуючи різні репеленти засоби, які в різноманітній кількості можна придбати в аптечній мережі міста.

**Блохи**  
Викликають пулікоз. Це ураження шкіри, що викликається укусами людської блохи, характеризується сверблячими висипами на місці укусів. Блохи переносять такі інфекційні захворювання, як ендемічний висипний тиф (резервуар – гризуни), хвороба котячої подряпини, туляремія, чума.

95% дорослих особин у приміщення доставляють господарі на своєму одягу та взутті. Блохи регулярно виявляються в шерсті тварин – лише при інтенсивному розмноженні можна побачити їх на матраці, постільній білизні, килимах або на мʼяких меблях.

**Заходи профілактики:** своєчасно обробляти домашніх тварин проти бліх та не допускати масового розмноження кровососів.

**Ґедзі**  
Після укусу залишається помітна позначка з набряком навколо неї, виникає відчуття вогню, свербіж, запаморочення, а також не виключено інфікування.

**Перша допомога при укусі ґедзя:**

- на місце укусу прикладіть лід
- промийте місце укусу водою з використанням мила, вода повинна бути прохолодною
- змастіть укус спиртом або перекисом водню
- пов’язка з розчином соди або борною кислотою допоможе вгамувати свербіж.
- при множинних укусах може розвинутися алергічна реакція. При цьому слід прийняти антігістамінні препарати та звернутися до лікаря

**Мурахи**  
При укусі мураха виділяє токсин, який викликає алергічну реакцію. Постраждалі місця візуально схожі на укуси бліх, але жало мурашки спричиняє миттєвий гострий біль. Тому необхідно запобігти інфікуванню ранки і заспокоїти сверблячу шкіру.

**Що робити при укусі мурашки?**

- промити місце укусу мильною водою
- покласти лід на 10-15 хвилин
- змастити антисептиком (краще 70% спиртом)
- при сильному свербінні і почервонінні можна застосувати аптечні засоби від укусів мурах (бальзами або мазі)

Вирушаючи в зону ризику, додайте до своєї аптечки препарати першої допомоги. Важливо не розчісувати пошкоджене місце, тому скористайтеся аптечними мазями або народними засобами для зняття свербіння. А якщо дитина все ж таки розчухує це місце, накладіть пов’язку або заклейте дихаючим бактерицидним лейкопластиром.

**Павуки**  
Наслідки укусів павуків можна відчути за кілька годин, коли виникає вторинна біль. При укусах павуком дорослої людини або дитини розвивається найсильніша інтоксикація організму, тому потрібно швидко надати потерпілому першу допомогу.

Якщо людина встигла побачити нападника і визначила його приналежність до отруйних видів, то обов’язково буде потрібно лікарське втручання. Слід як найшвидше звернутися до лікаря за наданням допомоги, а тільки потім намагатися полегшити стан потерпілого.

**Запобігти поширенню отрути в організмі допоможуть такі заходи:**

- місце укусу ретельно промити під струменем холодної води, використовуючи господарське мило;
- при пошкодженні кінцівки її слід знерухомити для профілактики проникнення отрути в підшкірну клітковину і здорові ділянки тканин;
- місце укусу потрібно обробити розчинами з антисептичною протимікробною дією: перекис водню, хлоргексидину біглюконат, йод, зеленка, етиловий спирт, мірамістин, фурацилін;
- локалізувати зону поширення токсинів можна перетягуванням руки або ноги (без порушення кровообігу!) еластичним бинтом трохи вище області укусу;
- на почервонілу ділянку шкірних покривів накласти холодний компрес у вигляді шматочків льоду, обгорнутих щільною тканиною.

Якщо сталася втрата свідомості, то допомога при укусі павука полягає в спостереженні за потерпілим до прибуття машини «швидкої допомоги»: потрібно перевернути людину на бік і стежити, щоб постраждала особа не захлинулася власними блювотними масами.

**Профілактика інфекцій від укусів комах/кліщів:**

- Вибирати на прогулянку світлий, однотонний одяг з довгими рукавами, головний убір - обовʼязково.
- Регулярний огляд одягу та тіла кожні 2 години.
- В приватному будинку всі вікна та двері закрити проти москітними сітками.
- В житловому приміщенні багатоквартирних будинків вікна повинні бути засічені сіткою.
- Не приносити додому різні букети з природи.
- Не тримати на приватному подвір’ї відкриті ємності з водою (це сприяє виплоду комарів).
- Оглядати сумки і валізи після подорожей (клопи, кліщі).
- Користуватися інсектицидами, фумігаторами, репелентами (обовʼязково читати інструкцію).

<slideshow />
