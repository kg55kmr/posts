---
title: Відкриття меморіальної дошки
---

УРОЧИСТЕ ВІДКРИТТЯ МЕМОРІАЛЬНОЇ ДОШКИ  
НА ЧЕСТЬ МОЛОДШОГО СЕРЖАНТА  
ДАВИДЕНКА РОМАНА ГРИГОРОВИЧА  
Криворізька гімназія №55

23 вересня 2025 року у стінах рідної для нього школи — Криворізької гімназії №55 — відбулося урочисте відкриття меморіальної дошки на честь молодшого сержанта Давиденка Романа Григоровича, воїна, який віддав своє життя за Україну.

Роман Давиденко народився 24 травня 1982 року в місті Кривий Ріг. Тут він провів дитинство, навчався, дорослішав, працював і будував своє життя. Його шлях — це історія людини праці, честі й відповідальності: школа, училище, строкова служба, робота на підприємствах рідного міста. Коли країна потребувала захисту, він став до строю.

18 квітня 2024 року Романа було призвано до лав Збройних Сил України. 20 вересня 2024 року під час виконання бойового завдання поблизу населеного пункту Верхньокам’янське на Донеччині він загинув, як справжній воїн — вірний присязі, побратимам і українському народові.

Його іменем пишається родина, гімназія, рідне місто, його подвиг назавжди залишиться у пам’яті громади.

За особисту мужність, героїзм і вірність присязі Роман Григорович Давиденко посмертно нагороджений нагородним знаком «За заслуги перед містом» III ступеня.

Меморіальна дошка, встановлена сьогодні на фасаді гімназії №55, — це знак пошани,  жива пам'ять про того, хто був серед нас. Це — нагадування кожному, що справжній герой може народитися поруч, і що ціна свободи — життя найкращих із нас.

Схиляємо голови в глибокій скорботі.  
Пам’ятаємо. Шануємо. Дякуємо.  
Герої не вмирають.

<slideshow />