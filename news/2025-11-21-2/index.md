---
title: «Разом формуємо культуру безпеки»
---

21.11.2025 у Криворізькій гімназії №55 відбулися заняття в межах мобільного Демонстраційного класу «Протимінна безпека», організованого представниками Громадської спілки «Інформаційно-освітній хаб “Кривий Ріг. Демайнінг”».

Протягом дня учні різних класів долучилися до тематичних уроків, спрямованих на підвищення рівня безпеки, обізнаності та практичної готовності діяти в надзвичайних ситуаціях. Заняття проводилися під керівництвом учителя Андрія Гнатюка, який створив інтерактивну, доступну та максимально прикладну атмосферу навчання.

Урок для 5-Б класу: “Мінна небезпека”. Працювали в форматі інтерактивної бесіди та практичних завдань.

Основні акценти були зроблені на: розпізнаванні вибухонебезпечних предметів; правилах поведінки у разі виявлення підозрілого предмета; маркуванні небезпечних територій та попереджувальних знаках; правильному алгоритмі дій “ЗУПИНИСЬ – ОБІЙДИ – ПОВІДОМ”.

Учні переглядали навчальні макети, аналізували можливі ситуації та відпрацьовували поведінкові реакції, що допомагають зберегти життя.

Урок для 8-А класу: “Домедична допомога”. Старші учні працювали над практичними навичками реагування в критичних ситуаціях. 

Під час заняття було опрацьовано: оцінку стану постраждалого та виклик екстрених служб; техніку зупинки кровотечі (накладання джгута або турнікета); переведення потерпілого у стабільне бокове положення; основи серцево-легеневої реанімації та правильний алгоритм дій при втраті свідомості.

Наголосили на важливості збереження спокою та чіткої послідовності дій у ситуаціях небезпеки, а також показали сучасні методики домедичної допомоги, адаптовані для підлітків.

Урок для 5-А класу: “Протимінна безпека”.  Увагу зосереджено на формуванні в дітей розуміння реальних ризиків, пов’язаних із вибухонебезпечними залишками війни.

Учні дізналися про: найпоширеніші види мін та боєприпасів; зони підвищеної небезпеки та причини, чому не можна сходити зі стежок у природних зонах; важливість уважності та відповідальності під час прогулянок чи перебування на свіжому повітрі.

Після теоретичної частини діти виконували тренувальні завдання, що допомогли закріпити знання та навчитися діяти без паніки.

Усі заняття поєднували теорію з практикою, що зробило навчання захопливим та максимально корисним. Інтерактивні елементи, демонстраційні матеріали, можливість самостійно виконати практичні техніки сприяли кращому розумінню теми та формуванню навичок, які можуть врятувати життя.

<slideshow />
