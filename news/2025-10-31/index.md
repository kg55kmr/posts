---
title: "«Гімназія №55: 50 років єднання поколінь»"
---

Криворізька гімназія №55 святкує свій золотий ювілей!

31 жовтня 2025 року у стінах Криворізької гімназії №55 Криворізької міської ради відбувся урочистий захід, присвячений 50-річчю з дня заснування закладу — свято, яке об’єднало покоління педагогів, учнів, батьків і випускників. Цього дня гімназія сяяла усмішками, квітами та щирими словами вдячності тим, хто творив її історію.

На свято завітали почесні гості: заступник міського голови Сергій Мілютін, голова Тернівської районної у місті ради Сергій Кушнір, депутат Дніпропетровської обласної ради від політичної партії «БЛОК ВІЛКУЛА «УКРАЇНСЬКА ПЕРСПЕКТИВА» Андрій Богатирьов, директор департаменту освіти і науки виконкому Криворізької міської ради Тетяна Кріпак, начальник відділу освіти виконкому Тернівської районної у місті ради Олена Нікішина.

Від імені міської та районної влади, а також депутатського корпусу звучали щирі привітання та слова подяки за багаторічну сумлінну працю, педагогічну майстерність і любов до дітей. Працівники гімназії отримали почесні відзнаки від виконкомів Криворізької міської та Тернівської районної у місті рад, депутата обласної ради Андрія Богатирьова, департаменту освіти і науки міськвиконкому та відділу освіти Тернівського району.

Свято перетворилося на справжній фестиваль радості, натхнення й творчості. Музичні вітання та яскраві художні номери підготували творчі колективи і солісти комунальних закладів: «Палац культури «Тернівський»» КМР, «Палац культури «Центральний»» КМР, «Палац культури «Північний»» КМР, а також талановиті учні та педагоги гімназії. Їхні виступи наповнили залу атмосферою тепла, гордості й любові до рідної школи.

Півстоліття — це історія, написана тисячами сердець: учителів, які щодня сіють зерна знань і добра; учнів, що прославляють гімназію своїми успіхами; батьків, які підтримують і вірять у своїх дітей.

Нехай попереду буде ще багато перемог, нових досягнень і яскравих моментів!

Хай у кожному класі панують радість, повага, дружба й любов до знань, а колектив гімназії завжди залишається єдиною родиною, де тепло, затишно і світло від дитячих усмішок.

Із ювілеєм, рідна гімназіє №55! 💛💙


<slideshow />
