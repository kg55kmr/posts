---
title: Що робити у разі радіаційної аварії?
---

Радіаційна аварія – це порушення правил безпечної експлуатації ядерно-енергетичної установки, обладнання або пристрою, що спричинило вихід радіоактивних продуктів або іонізуючого випромінювання за межі безпеки. У разі можливої радіаційної загрози важливо не розгубитися, чітко знати, як діяти дуже швидко, адже кожна неправильна дія може призвести до серйозних наслідків як для вас, так і для людей поруч із вами.

Учасникам освітнього процесу дуже важливо володіти знаннями та навичками щодо цієї можливої загрози, бо ніхто з нас не знає, яка небезпечна ситуація коли й де може трапитися: чи під час перебування у закладі освіти, чи дорогою до нього, чи вдома. І хоча сподіваємося на краще й віримо в низьку ймовірність таких дій – готовим варто бути до всього.

Правильні, організовані дії батьків, особливо у перший час після аварії, здатні захистити і їх, і дітей.

Простий алгоритм, який захищає здоров’я:

- Найважливіше, що маєте зробити після настання радіаційної небезпеки, це увійти до будівлі, допомогти в цьому дітям, стареньким, тим, кому важко пересуватися, домашнім улюбленцям.
- Якщо знаходитеся на вулиці, в авто чи в громадському транспорті, якомога швидше залиште його та йдіть всередину будівлі. Транспорт недостатньо захищає від радіації. Якщо не маєте при собі респіратора, маски чи ватно-марлевої пов’язки, просто прикрийте обличчя хусткою, тканиною одягу.
- Залишайтеся всередині не менш ніж 24 години. За можливості спустіться до підвалу або перебувайте якомога далі від даху та стін, перейдіть у кімнату, де немає вікон. Це необхідно, оскільки радіоактивний матеріал осідає на зовнішній поверхні будівель.
- Закрийте та заблокуйте всі двері, вікна та засувки каміна або печі. Вимкніть вентилятори, кондиціонери та системи, які постачають повітря ззовні.
- Будьте на зв’язку. Слідкуйте за офіційною інформацією за допомогою соцмереж, телебачення, радіо.

Як знизити небезпеку на 90%:

- Перш ніж потрапити до будівлі, зніміть верхній шар одягу. Це може усунути до 90% радіоактивного забруднення. Обережно поставтеся до одягу: знімайте так, аби не дотикатися, не розсіювати радіоактивний пил. Покладіть одяг в поліетиленовий пакет. Зберігайте його в місці, не доступному для дітей чи домашніх тварин.
- За можливості, прийміть теплий душ зі звичними мийними засобами. Але не треба сильно терти шкіру, це може призвести до потрапляння радіонуклідів через пошкодження до організму.
- Поверхні й предмети теж протріть вологою ганчіркою або серветкою.
- Не варто виходити з будівлі протягом доби, а краще – трьох, якщо не оголошена евакуація.

Пам'ятайте, у разі радіаційного впливу краще не займатися самолікуванням і за першої нагоди обов’язково звернутися до лікаря!

<slideshow />
