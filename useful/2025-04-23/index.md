---
title: Обережно – ударний дрон
---

Значну шкоду об’єктам нашої критичної інфраструктури завдають ворожі ударні безпілотні літальні апарати.

Ворог постійно використовує дрони - камікадзе типу Shahed-136, FPV та їх модифікації для нанесення ударів по інфраструктурних, енергетичних  та цивільних об’єктах в Україні.

Коли дрони типу Shahed-136 наближаються,  добре чутно звук, схожий на роботу двигуна мопеда чи бензопили, їх можна почути завчасно. Значну загрозу вони становлять і для цивільних: дрони-камікадзе можуть нести кількадесят кілограмів вибухівки та при влучанні створюють потужну ударну хвилю й велику кількість дрібних уламків.

Для того, щоб не бути ураженим  під час атаки, потрібно знати та  дотримуватись певних правил.

**Що робити у випадку атаки дронами:**

- якщо ви почули десь поруч  звук, схожий на звук двигуна дрона  - оцініть обстановку  навколо,  тримайтеся осторонь від адміністративних будівель, підприємств, енергетичних об’єктів, АЗС  та військових об’єктів, тому що  саме вони найчастіше стають цілями атаки;
- знайдіть  поруч  укриття, спустіться та перечекайте атаку там,  можна використати підвали, цокольні поверхи  будинків, підземні  автостоянки, переходи. 
- якщо атака  застала вас зненацька на місцевості, ляжте на землю та закрийте голову руками або сумкою, постарайтеся заховатися  в будь якому  заглибленні, ямі або за стіною чи бордюром;
- категорично забороняється  залишатися  в транспорті під час обстрілу,  вийдіть та відбіжіть якомога далі від дороги,   знайдіть можливе укриття;
- під час знаходження в приміщенні, оберіть   місце в кутку, недалеко від виходу для того, щоб миттєво залишити будинок у випадку влучання,дотримуйтесь правила "двох стін", що  мають відділяти вас від можливої  небезпеки.  Залишайтеся в укритті мінімум ще 10 - 20 хвилин після завершення атаки.

Не наближайтеся до місця падіння збитого дрона, не чіпайте уламки (можливе використання таймерів самознищення).

Про переміщення дронів або місце їх падіння повідомляйте за номером 102.

**Криворізькі територіальні курси ЦЗ та БЖД (І категорії)**