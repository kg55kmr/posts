---
title: Як запобігти зараженню ботулізмом?
---

Ботулізм – хвороба, що виникає в результаті отруєння токсинами бактерій ботулізму і характеризується важким ураженням центральної і вегетативної нервової системи. Збудник ботулізму знаходиться в ґрунті, утворює спори, надзвичайно стійкий до впливу хімічних і фізичних факторів. Ботулізм називають найнебезпечнішим токсичним інфекційним захворюванням. Бактерії містять одну з найсильніших у природі отрут – ботулотоксин. Його смертельна доза для людини складає усього лише 0,3 мкг. Ферменти у травному тракті на ботулотоксини не діють. Тому вони всмоктуються у кров і розносяться організмом, «осідаючи» у різних відділах нервової системи. А важка хвороба ботулізму здатна призвести до летальних наслідків.

У випадку прояву перших же симптомів отруєння слід негайно звертатися до лікаря. Однак неприємностям завжди краще запобігти.

Рекомендують дотримуватися таких правил:

- не купувати м'ясні та рибні продукти домашнього виготовлення у місцях стихійної торгівлі;
- не нехтувати правилами домашнього консервування овочів, фруктів, грибів, м'яса, ретельно дотримуватися технології. Для руйнування ботулотоксину перед вживанням консерви слід прогрівати до 100°С упродовж 30 хвилин;
- у жодному випадку не можна вживати м'ясні та рибні консерви, якщо залізна банка роздута, деформована;
- не вживати продукти, якщо є підстави сумніватися у їх якості або умовах зберігання та транспортування.

Зараженому ботулотоксином необхідно якнайшвидше отримати антитоксин, а при харчовій формі захворювання промити шлунок. Для терапії захворювання після невідкладної допомоги застосовують ліки від ботулізму, спрямовані на підтримання нормального функціонування всіх органів. Бережіть себе та своє здоров’я.

<slideshow />
