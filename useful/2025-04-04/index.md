---
title: ГОСТРІ РЕАКЦІЇ НА СТРЕС
---

**Стрес** (від англ. stress - напруга, тиск) - неспецифічна реакція організму у відповідь на дуже сильну дію (подразник) зовні, яка перевищує норму, а також відповідна реакція нервової системи.

Розрізняють два види стресу: гострий, або еустрес, та хронічний, його ще називають дистресом. Еустрес ― це свого роду ″хороший″ стрес. Він активізує функціональні резерви організму, сприяє адаптації та, врешті-решт, ліквідації самого стресу. Еустрес нетривалий, завдяки йому організм активує свої системи для ″збереження життя″, але не встигає їх вичерпати, тому згубного впливу еустрес не завдає. Дистрес ― це ″шкідливий″ стрес, внаслідок якого вичерпуються захисні сили організму та зриваються механізми адаптації, організм слабшає, що призводить до розвитку різних захворювань.

Гостра реакція на стрес - тимчасова реакція, що розвивається у людини у відповідь на незвичайний (потужний) фізичний або психічний стрес.

Певні прояви гострої реакції на стрес потребують чітких дій.

## СТУПОР

Ознаки: різке зниження або відсутність довільних рухів і мови, відсутність реакції на зовнішні подразники.

Людина, перебуваючи в ступорі може чути, бачити. Тому говоріть йому на вухо тихо, чітко, повільно те, що може викликати сильні емоції (краще негативні).

ПАМ’ЯТАЙТЕ! Необхідно будь-якими засобами домогтися реакції постраждалого, вивести його з заціпеніння.

## ІСТЕРИКА

Ознаки: безліч рухів, сміх, сльози, театральні пози, мова емоційно насичена, швидка, ридання. Істерика завжди відбувається за присутності глядачів.

Допомога: Відведіть глядачів, залишайтеся з людиною наодинці при відсутності небезпеки для Вас. Якщо глядачів видалити неможливо, намагайтеся стати найуважнішим слухачем, виявляйте людині підтримку, слухайте, кивайте, піддакуйте. Скоротіть свою вербальну активність (кількість слів, які говорите).

## АГРЕСІЯ

Ознаки: роздратування, невдоволення, гнів (з будь-якого, навіть незначного приводу), застосування фізичної сили до оточуючих, словесна образа, лайка, м'язова напруга, підвищення кров'яного тиску.

Допомога: Дайте потерпілому можливість «випустити пару»(наприклад, виговоритися, або «побити» подушку»). Доручіть роботу, пов'язану з високим фізичним навантаженням. Демонструйте доброзичливість, навіть якщо Ви не згодні з постраждали, не обвинувачуйте його, не висловлюйтеся із приводу його дій, інакше агресивне поводження буде спрямоване на Вас.

## БЕЗПОРАДНІСТЬ

Ознаки: непереборна втома, будь-який рух дається людині з величезними труднощами, у душі емоційне оціпеніння (немає сил навіть на емоції), байдуже (беземоційне) ставлення до навколишнього, млявість, загальмованість, повільна, з довгими паузами, мова.

Допомога: поговоріть з постраждалим. Задайте йому кілька простих запитань: «Як тебе звуть?», «Як ти себе почуваєш?», «Хочеш їсти?». Проведіть постраждалого до місця відпочинку, допоможіть зручно влаштуватися (обов'язково зняти взуття). Візьміть постраждалого за руку або покладіть свою руку йому на чоло. Дайте можливість поспати або просто полежати. Якщо немає можливості відпочити (пригода сталася на вулиці, в громадському транспорті, очікування закінчення операції у лікарні), то більше говоріть з людиною, залучайте його в будь-яку спільну діяльність (прогулятися, сходити випити чаю або кави, допомогти оточуючим, які потребують допомоги ).

Якщо ваші рідні чи знайомі постраждали від гострої реакції на стрес, не зволікайте, зверніться до спеціаліста, який допоможе постраждалій людині та не дасть симптомам розвинутися до розладів.

## СПОСОБИ БОРОТЬБИ ЗІ СТРЕСОМ

- Усуньте подразники.
- Залишайтеся на зв’язку з близькими. Це допоможе вам бути спокійнішими та відчути згуртованість.
- Займіться захопливою й цікавою справою.
- Розвантажте своє тіло (ходьба пішки, плавання, прибирання квартири, знищення мотлоху, танці, заняття в тренажерному залі та ін).
- Дайте волю емоціям.
- Прислухайтеся до себе. Шукайте людей, які змушують вас вірити в себе, і прислухайтеся до їхньої думки.
- Зробіть крок до здорового способу життя.
- Правильне харчування позитивно впливає на ваше психічне здоров’я. Від спожитої їжі залежить те, як працює наш мозок та як працює наша імунна система.
- Урегулюйте свій сон. Під час сну відновлюється імунітет, здійснюється синтез гормонів (мелатонін виробляється вночі, а кортизол вранці) та виводяться токсини з організму.
- Допомагайте іншим. Добрі справи, волонтерство та допомога іншим допоможе почуватися краще.
- Практикуйте медитацію.
- Зверніться до психолога, якщо ви розумієте, що вплив стресів на ваш організм занадто сильний і ви не можете самостійно з цим впоратися.
