---
title: Дитячий майданчик літнього дозвілля
---

День у таборі для учнів 8 класів розпочався з віртуальної подорожі сторінками зарубіжної літератури. Літературний калейдоскоп "Гортаючи сторінки прочитаних книг" переливався кольоровими частинками знань та думок підлітків про авторів, сюжети та образи героїв. Наступна подорож привела хлопців та дівчат до наукового центру "Фізика навколо нас", де, під керівництвом учителя, вони дослідили, як не розлити воду, перевернувши повну склянку догори дном, чому не горить повітряна кулька, як довести до кипіння воду без нагрівальних приладів і багато інших цікавих явищ. Насправді ж, восьмикласники повторили основні закони фізики та дізналися, як можна застосувати їх у житті. Вчителька хімії, як завжди, весело та цікаво, провела “Хімічний марафон”, пробігши разом із дітьми вивченим протягом року матеріалом. Повторюючи властивості хімічних елементів, пригадали разом з учителькою географії порядок та назви планет Сонячної системи – чудова демонстрація гармонії природничих наук! Але на цьому «пробіжка» не закінчилась. Спортивні змагання "Веселі старти" відбулись навіть в укритті, але в адаптованому режимі: підлітки тренували мисленнєву діяльність, граючи в шашки та шахмати. Перерва пройшла також дуже спортивно – активні дівчата влаштували руханку для п’ятикласників. Завершило сьогоднішню подорож заняття з мистецтва - віртуальна екскурсія "Музеями світу", де дізналися про незвичайні українські музеї сала, писанок, води. Також потренували свій музичний слух, впізнаючи інструменти за звучанням та показали чудове знання сучасної української музики, співаючи на питання вікторини.

<slideshow />
