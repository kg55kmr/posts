---
title: Дитячий майданчик літнього дозвілля
---

Літо-літечко веселкове, барвінкове, усміхнене… 10 червня сонячні промінчики пробудили школяриків КГ №55. Мерщій до школи, на вас чекає літній майданчик! Який ранок без ранкової зарядки! Бадьора весела музика і руханка допоможуть остаточно пробудитись…

Літо – чудовий час для гарного відпочинку, але щоб він був корисним та безпечним, треба дотримуватись нескладних правил безпеки. Виконуючи завдання квесту «Безпека на літніх канікулах» діти в іграх на сонячній галявині, збираючи барвисті квіти, пригадали про правила безпеки, в конкурсах та засобом тренувальних вправ повторили правила дорожнього руху.

А далі третьокласники поринули у захоплюючу гру-квест «Веселкова країна», де поглибили знання про колір як головний засіб живопису. Діти пригадали про вплив кольору на настрій та рухову активність людини, про кольоровий спектр веселки. Гуртом створили яскравий плакат «Веселкове літо», на якому є і усміхнене сонечко, і різнобарвні квіти-нагадування про безпеку, і чарівні метелики з побажаннями гарного відпочинку.

Наступна зупинка – початок роботи над проєктом «Дуже хочеться пізнать, як уміли вимірять». Школярі відкрили детективне агентство та кримінальну справу «Старовинні міри довжини в літературних творах, приказках, прислів’ях». Маленькі детективи спробували самостійно знайти інформацію про міру, досліджували твори, в яких є старовинні одиниці вимірювання. Виконуючи вправу у групах «Нишпорки», шукали докази присутності мір у прислів’ях як кримінальні психологи та експерти, складали психологічний портрет МІРИ, створюючи сенкан. Наприкінці ділової гри дітлахи виконали вправу «Вирок», під час якої дійшли висновку, що міри вимірювання у давнину та сьогодні різні. Кожен дослідник отримав відзнаку «Найкращий детектив».

Остання зупинка – спортивна. Під час «Веселих стартів» учні показали винахідливість, спритність, швидкість, згуртованість.

Перший день пройшов весело, пізнавально, креативно під девізом «Шлях вперед через дослідження, пізнання, активність, дружбу».

<slideshow />
